Bevezetés
=========

A mai informatikai nagyvállalatok rengeteg egymástól különböző alkalmazást készítenek. Minden alkalmazás fejlesztése és karbantartása nagy feladatot jelent, mivel rengeteg emberi erőt emészt fel a fordítás, telepítés, és a tesztelés. Sok hiba forrását jelenti a kézileg végrehajtott munkafolyamat, és a fejlesztőkre van bízva, hogy mely teszteket akarják futtatni a saját programjukon, és figyelmen kívül hagyhatják a más alkalmazásokkal történő egymásra hatásokat. A cég számára nagy költség lehet az ebből fakadó problémák kiküszöbölése, és ellenőrzése, illetve hatalmas adminisztrációs problémát okozhat.

A fejlesztők nem mindig képzettek, és nem is feltétlenül a feladatuk a tesztelés, így felesleges erőforrásokat vesz el a kézi tesztelés, és a telepítés ami a tesztek futtatásához kellhet. Orvosolható ez a probléma képzett tesztelők felvételével, de ez többlet költségeket okoz. Könnyen lehet az is a probléma, hogy a tesztelés nem elég teljeskörű, és az alkalmazásból nem lesz minden komponens kitesztelve, illetve az elemek közötti kapcsolat változtatása előzetes figyelmeztetés nélkül érvényre kerülhet. Ezzel rejtett hibákat hagyhatunk az alkalmazásban, amiket később komoly erőforrások, és költségek árán lehet csak kijavítani. Ha nem nézzük meg, hogy az alkalmazás minden egyes része jól működik-e együtt, akkor olyan hibákat hagyhatunk a rendszerben, amit nagyon nehezen lehet detektálni, és még nehezebb felelősöket hozzárendelni. Ahhoz, hogy ezeket a problémákat kiküszöböljük egy jól definiált tesztelési módszerre van szükség, amit be kell tartatni, illetve az alkalmazás részeit egy környezetbe telepítve kell egyszerre tesztelni, mivel így teljeskörűen vizsgálható a termék. Ha nincs felügyelve a teljes munkafolyamat, akkor olyan információk is elveszhetnek, mint a fordítással, vagy a telepítéssel kapcsolatos információk, ami sokat segíthet egy hiba feltárása során.

Nagy segítséget nyújthat egy automatizált keretrendszer, amelynek a célja, hogy levegye a terhet a fejlesztő válláról, és jól definiált módon hajtsa végre a fejlesztést, telepítést, és tesztelést. Az automatizálatlan fejlesztési fázisok potenciális veszélyforrások a végeredmény szempontjából, és a követhetőségük, reprodukálhatóságuk, és rugalmasságuk is sokkal rosszabb. Erre a problémára nyújt megoldást a folytonos integráció (Continuous Integration), illetve a folytonos telepítés (Continuous Deployment), mely módszertanok megmondják, hogy hogyan, és milyen módszerekkel lehet elősegíteni a jól végrehajtott, és ellenőrzött fejlesztési folyamatot. Egy folytonos integrációt támogató rendszerben minden folyamat felügyelt módon hajtódik végre, és pontosan azokat a lépéseket hajtja végre amit előzetesen definiáltak neki, így egyszerűsíti az adminisztrációt, növeli a tesztlefedettséget minden részegységre, és figyelembe veszi a teljes alkalmazás részenkénti egyűttműködését, mindezt automatizáltam, a fejlesztő beavatkozása nélkül.

Jelen diplomamunka célja, hogy bemutassam a mikroszolgáltatások architektúrára épülő alkalmazások előnyeit, hátrányait, és fejlesztésük folyamatát, az ilyen alkalmazásokhoz tartozó legjellemzőbb technológiákat, és elkészítési stratégiákat. Meg kell terveznem és el kell készítenem egy folytonos integrációt támogató keretrendszert, ami képes a mikroszolgáltatásokhoz tartozó feladatok mind elemi, mind teljes architektúra szempontjából való ellenőrzésére, illetve értékelnem kell az elkészült keretrendszert a minta alkalmazás segítségével.

A diplomamunka keretében elkészítettem egy könyvesbolt webes felületét kiszolgáló minta alkalmazást, amely a mikroszolgáltatások architektúrára épült, és készítettem egy ennek a fejlesztését, és tesztelését támogató folytonos integráción alapuló keretrendszert, ami képes az alkalmazás minden részletét fordítani, telepíteni, és tesztelni. A minta alkalmazás elkészítése közben figyeltem a funkciók szerinti szétbontásra, és a szolgáltatások közötti kommunikáció bővíthető implementációjára. A folytonos integrációt támogató keretrendszer amit elkészítettem képes lefordítani az összes szolgáltatás forrásából a telepítéshez szükséges artifact-okat, és elérhetővé teszi a webes felületen keresztül. Képes a folytonos telepítésre, vagyis a szolgáltatásokat egymástól függetlenül telepíteni, és egy működő alkalmazást kialakítani.

A diplomamunka struktúráját tekintve a következő képpen néz ki:

Az második fejezetben beleástam magam a technológiai áttekintésbe, ahol az architektúra lényegét próbáltam megérteni, és összeszedtem, hogy milyen tervezési kérdések merülnek fel egy mikroszolgáltatásokra épülő alkalmazás elkészítésénél. Körüljártam a felhasználható technológiákat, és megnéztem milyen referencia alkalmazások léteznek a piacon.

A harmadik fejezetben a minta alkalmazást, és a hozzá tartozó folytonos integrációt támogató keretrendszert terveztem meg. A tervezés közben kitértem a szolgáltatások különválasztásának okaira, és feladataik szétosztására, illetve megterveztem a kommunikációt a részek között. Kifejtettem mit is jelent a folytonos integráció, és hogyan lehet felhasználni hatékonyan mikroszolgáltatások architektúrára épülő alkalmazások esetén, majd bemutattam az elkészítendő keretrendszert.

A negyedik fejezetben az implementációt fejtettem ki részleteiben, kitérve az egyes szolgáltatások megvalósításához kellő logika elkészítésére, és a környezet előkészítéséhez kellő Docker konténerekre. Bemutattam a kommunikáció működését, és kitértem a teljes alkalmazás átfogó felépülésére. A folytonos integrációt támogató keretrendszer esetében bemutattam a Jenkins eszközt, amit a diplomamunka elkészítéséhez felhasználtam, illetve az egyes alkotó elemeket mutattam be részleteiben.

Az ötödik fejezetben értékeltem az elkészített alkalmazást, és keretrendszert, illetve adtam pár fejlesztési javaslatot, amellyel jobbá tehető mind az alkalmazás, mint a támogató keretrendszer. Megemlítettem a fejlesztés közben fellépő hibákat, és elmagyaráztam a megoldásukat.
